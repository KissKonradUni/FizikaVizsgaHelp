## Kiterjedt testek, pontrendszerek mozgása, súlypont, tömegközéppont, sűrűség. Lendülettétel pontrendszerekre, tömeg-középponti tétel, perdülettétel, munkatétel.

### Kiterjedt testek, súlypont
>A testek mérete sokszor nem hanyagolható el a problémában szereplő méretekhez képest. A kiterjedésük miatt a haladó mozgás mellett a forgó mozgásukat is figyelembe kell venni. A súlypont az a pont, ami alatt úgy alátámaszthatjuk a testet, hogy egyensúlyban legyen.
>Az alátámasztás helyére az eredő forgatónyomatéknak nullának kell lennie.
>Egy bonyolult alakú test súlypontját több pontjában történő felfüggesztés során határozhatjuk meg. Minden pontnál beáll egy egyensúlyi helyzetbe, ahol egy függőleges vonalat húzhatunk a pontból lefelé. Ezek metszéspontja adja a súlypontot. ($S$)

### Tömegközéppont
>Kiterjedt test tömeg-középpontjának a helye a testet felépítő pontok helyének tömegekkel súlyozott átlaga.
>A legtöbb esetben a súlypont és a tömegközéppont helye ugyanott van. Különbség csak akkor van, ha olyan nagy a test hogy a gravitáció nem azonos erősségű a test minden pontjára.
>$$\vec{r}_m=\frac{\sum_{i=1}^{n}m_i\vec{r}_i}{m_e}$$
>ahol $\vec{r}_m$ a tömegközéppont, illetve $m_e$ a test teljes tömege.

### Folytonos tömegeloszlású test
>Ha a tömegeloszlás folytonos az egész testen, akkor felírhatjuk minden pontjára a sűrűséget:
>$$\rho(\vec{r})=\lim_{V\rightarrow0}\frac{m(\vec{r},\;V)}{V}$$
>egy adott térfogatra felírható átlagos tömeg.
>
>A test tömegét a sűrűség térfogati integráltja adja.
>$$m=\int_{V}\rho(\vec{r})\;dV$$
>A test tömeg-középpontja ekkor:
>$$\vec{r}_m=\frac{\int_V\rho(\vec{r})\vec{r}\;dV}{m}$$

### Lendülettétel tömeg-pontrendszerre
>Pontrendszer mozgásának vizsgálatához írjuk fel a lendülettételt az egyik ($i$) pontra:
>A rá ható külső erők eredője: $\vec{F}_i$
>A $j$ pont által rá kifejtett erő: $\vec{F}_{ji}$
>A dinamika alapegyenletét felhasználva az általános egyenlet $i$ tömegpontra:
>$$\frac{d}{dt}\vec{p}_i=m_i\vec{a}_i=\vec{F}_i+\sum_{j=1}^n\vec{F}_{ji}$$
>Lendület tömeg-pontrendszerre:
>$$\frac{d}{dt}\vec{p}_i=\sum_{i=1}^N\vec{F}_i$$
>Ha a pontrendszerre ható külső erők eredője nulla, akkor a lendület állandó.

### Tömeg-középponti tétel
>A lendülettételt tovább alakítva és felhasználva a tömegközéppont/súlypont definícióját az alábbit kapjuk:
>$$\frac{d}{dt}\vec{p}=\frac{d}{dt}\sum_{i=1}^Nm_i\vec{v}_i=\frac{d^2}{dt^2}\sum_{i=1}^Nm_i\vec{r_i}=m\vec{a}_S$$
>Tehát a lendület idő szerinti változása megegyezik a súlypontban található gyorsulás és a teljes tömeg szorzatával.
>A lendület időváltozása pedig megegyezik a testre ható erők eredőjével. Tehát a tömeg-középponti tétel:
>$$m\vec{a}_S=\sum_{i=1}^N\vec{F}_i$$
>Pontrendszer tömeg-középpontja úgy mozog, mintha a rendszer összes tömege ebbe a pontba lenne egyesítve, és az összes külső erő erre a pontra hatna.

### Perdület és munkatétel
>A perdülettétel a lendülettételhez hasonlóan levezethető. A tömegpontrendszer perdületének idő szerinti deriváltja egyenlő az eredő forgatónyomatékkal: 
>$$\frac{d}{dt}\vec{L}=\vec{M}_e$$
>A tömeg-pontrendszerre vonatkozó munkatétel azt mondja ki, hogy a rendszer kinetikus energiájának megváltozása egyenlő az összes erő (külső és belső) által a rendszeren végzett munkával.
>$$W=\Delta E_K$$
>A belső erők azért szerepelnek, mert a rendszer tömegpontjai közötti potenciális energia munkavégzés során átalakulhat a pontok kinetikus energiájává. Például egy rugó két végéhez kötött testek rezgése során, vagy a Naphoz közeledő üstökös esetében.

